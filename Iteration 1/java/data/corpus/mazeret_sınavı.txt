MARMARA ÜNİVERSİTESİ MAZERET SINAVI YÖNERGESİ

BİRİNCİ BÖLÜM: Amaç, Kapsam, Dayanak ve Tanımlar
MADDE 1- (1) Bu Yönerge, Marmara Üniversitesine bağlı fakülte, yüksekokul ve meslek yüksekokulu ve enstitülerde yapılacak olan mazeret sınavlarına ilişkin usul ve esasları düzenler.

İKİNCİ BÖLÜM: Mazeret Hallerine İlişkin Hükümler
MADDE 4 - (1) Hastalık hali: Öğrencinin sağlık sorunları nedeniyle mazeretli sayılabilmesi için hastalığını sağlık kurum ve kuruluşlarından aldığı bir raporla belgelendirmesi gerekmektedir.
MADDE 5 - (1) Yakınların ölümü veya acilen hastaneye kaldırılması: Öğrencinin eşi, annesi, babası, çocuğu ve kardeşlerinden birinin vefatı halinde vefat tarihinden itibaren beş iş günü içerisinde katılamadığı sınavlardan mazeretli sayılabilmesi için ölüm raporunun ibrazı gerekir.
(2) Birinci fıkrada adı geçenlerden birinin önemli bir hastalık veya kaza nedeni ile sınav arifesinde veya sınav günü acilen hastaneye kaldırılması durumunda öğrencinin mazeretli sayılabilmesi için hastanın raporunun ibrazı gerekir.
MADDE 6-(1) Trafik kazası: Sınava gelmek üzere yola çıkan öğrencinin, sınava zamanında yetişmesini engelleyecek nitelikte bir trafik kazası geçirmesi halinde, trafik şubesinden alacağı kaza tutanağını ibraz etmesi durumunda mazeretli sayılır.
MADDE 7-(1) Gözaltı ve tutukluluk hali: Öğrenci herhangi bir nedenle karakola götürülmüşse, ilgili karakol amirinden alacağı belgeyi ibraz etmesi gerekir.
MADDE 8- (1) Üniversite ve diğer resmi kurumlarca görevlendirilme hali: Öğrenci ulusal veya uluslararası yarışma, sportif faaliyet vb. nedenle görevlendirilmişse mazeretli sayılır.

ÜÇÜNCÜ BÖLÜM: Mazeretin Bildirilmesi, Kabulü ve Sınavın Uygulanması
MADDE 10-(1) Bu Yönergede sayılan mazeretlerden biri nedeni ile sınava giremeyen öğrenci, mazeret sınavına girmek istediği ders veya dersleri belirten dilekçeyi mazeretini gösteren belgelerle sınavı izleyen beş iş günü içinde bağlı olduğu birim öğrenci işlerine/bölüm sekreterliğine bildirir.
(2) Mazeretleri Birim Yönetim Kurulunca kabul edilenler, sınav hakkını akademik takvimde belirlenen mazeret sınav döneminde kullanırlar.
(3) Mazereti Birim Yönetim Kurulunca kabul edilen öğrenci, rapor süresince ve rapor gününde diğer sınavlara giremez.